ARTIKOLO de EDMOND COHEN en el Amaneser numero dozientos
El sinko de Novembre mil novesientos kuarenta i dos en Paris
La Desgrasya de Los Djudyos Selaniklis
Kuando los Almanes tornaron a la tomaron a la Gresya en mil novesientos kuarenta i un, es la Arjentina ke se kargo de los interesos de los Gregos en Evropa okupada, i dunke eran la embashada i el konsulado arjentinos ke tuvyeron de defender los interesos de los gregos de Fransya, entre otros los de Paris. I por siguro los gregos ke eran lo mas en sekana eran los djudyos, en grande mayoriya selaniklis, i por los ke moravan en Paris, se topavan lo mas en el XI Arrondissement, al derredor del kal siete kaye Popincourt.
Asta Oktobre mil novesientos kuarenta i dos, los Almanes no teniyan dainda tokado, a lo manko en Fransya, a los djudyos gregos. Ama el ventiuno de Oktobre mil novesientos kuarenta i dos, el Ministeryo de los Echos Ajenos de Almanya dechida ke los djudyos gregos pueden ser deportados.
Malgrado las intervensyones de Domingo Sotomayor, Konsul de Arjentina ande los Almanes, letras, demandas de enkontro, nada syerve. Los Almanes ya tomaron sus desizyon i no la van a trokar.
El kuatro de Novembre mil novesientos kuarenta i dos, los Komisaryos de Polisiya resiven a la tadre, de la Prefektura de Polisiya, una nota ansina eskrita : «Las otoridades okupantes dechidaron el aferramyento i el adjuntamyento de los djudyos gregos. Esta operasyon tendra de empesar el sinko de Novembre a medyanoche i deve ser eskapada el mismo diya a las sesh de la demanyana. Este orden konserna todos los djudyos gregos, kual ke sean sus edad o sekso. Dinguna derogasyon es prevista. Los kavzos litijyozos seran egzaminados en el kampo de Drancy.»
Kale akodrar ke, en Fransya, aviya, i ay dainda asta oy, una regla: dinguno, afilu la Polisiya, tyene derecho de entrar en un domisilyo entre las mueve de la noche i las sesh de la demanyana, mismo para aferrar a un kriminal. Kale asperar la demanyana a las sesh. La nota del kuatro de Novembre no se preokupa de esta regla. La Polisiya no keriya ke los aferramyentos se pasen de diya, de espanto ke los kristyanos se apiyaden de los djudyos. Mijor era de azerlo de noche, kuando los kristyanos estan durmyendo i no ven nada. 
Esta noche fue una de las mas trajikas ke tuvyeron los djudyos de Paris. Los testimonyos kontan komo mas de sinko mil polises fransezes se echaron komo salvajes en las moradas de los djudyos gregos sorprendidos en medyo del suenyo. Los aferramyentos turan toda la noche, kon gritos, yorros, yamadas por ayudo… ama ken puediya ayudar? Unos djudyos kayen lokos. Mujeres paryendo, vyejos hazinos, syegos, son yevados, syertos kon sedyas, al karakol i de aya, poko tyempo despues, al kampo de Drancy.
Golpes, gritos, kavesas rompidas, kon una negrigura salvaje. Djente kaiya para no alevantarse mas. Los goyim, espertados por los gritos, miravan por las ventanas i yoravan de ver en ke hal estavan sus vizinos, las kriaturas aharvadas i yevadas komo behemot, travadas en pijama de la kama, piezes desnudos en la entezador de Novembre.
David Sauleman, ke teniya onze anyos en Novembre mil novesientos kuarenta i dos, eskrivyo kon su mujer Fanny sus rekodros en un livro ke tyene por titolo: Deux mètres carrés (dos metros kuadrados, la superfisiya de la tomba ke no tuvyeron sus paryentes). En este livro mos konta lo ke fue para el esta noche de terror, ande fue espertado en supito por la boz de la kapidjiya anunsyando la vijita de la Polisiya en su kaza, dos polises orguyozos i abistrus, ke dyeron solo a su madre i a el unos pokos minutos para vestirsen i emburujar unas kuantas kozas. No deshan a su madre ni de tomar de komer, ni mismo de aparejar un biberon para su ermaniko bebiko. Kon la entezador de la noche, estava titireando, sin saver asta oy si era mas del frio o del espanto.
Todos, por la mayoriya mujeres i kriaturas, son yevados al karakol ke se topava muy serka. I David Sauleman mos konta: 
«El dezorden provokado por los gritos de los polises, las keshas de los viejos ke no yegavan de suvir en los otobuses, los gritos de las madres i los yoros de las kriaturas muertas de sar, por las validjas ke kada djudyo teniya de yevarse, aziyan una meskla de tu vavu i de lokura. 
«Es en este momento ke fui testigo de un orrivle espektakolo. Una diezena a lo manko de polises en sivil o de guardyas de paz kon uniformes, es ansina ke se yaman estos abistrus, borrachos de krueldad, gritando, vosiferando, dando kon sanya golpes de punyos uno detras de otro, aharvando kon sus bastones todos los ke pasavan serka de eyos, para ovligarles de suvir mas presto en los otobuses. Aharvavan kon un plazer evidente a los vyejos i a las mujeres ke por siguro no puediyan defendersen. Las validjas i los bogos inchidos a la kuturú se avriyan i deshavan espandirse lo ke konteniyan en medyo de la kaye. Munchas madres i sus kriaturas ke gritavan de espanto estavan dainda en kamiza de noche o en pijamá, algunos polises no les teniyan deshado el tyempo de vestirse. Estos polises fransezes, kon sus komportos bestyales, no teniyan mas por siguro nada de ambezar de los komportos inumanos de sus maestros nazis.
«El otobus ke teniya de yevarmos se topava djusto a unos kuantos metros de una entrada de kaza. Mi mama, ke yevava mi ermaniko en sus brasos, teniya de suvir kon mi. Yo era pronto por segirla kuando eya me dyo a Maurice i kon un empusho vyolente i enerjiko, me embiyo verso la puerta medyo avyerta del han.
« Oy, kuando penso a esta sena, me digo ke este empusho, brutal en aparensya, era para Maurice i para mi su bezo de enbonoras. »
Si David pudo kontarmos esto, es porke su madre les salvo ansina la vida a los dos.
Otro ijiko, Henri Benchoan, se salvo el tambyen kon su ermaniko, un poko de la misma manera, salvo ke el lo konta komo si se paso, no el sinko de Novembre, ma el diya despues, sesh de Novembre. Penso ke es un yerro de su parte. Kale dizir tambyen ke su padre aviya kombatido en mil novesientos kuarenta en la armada franseza komo veluntaryo, afilu ke era ajeno. Ama esto no serviya de nada.
Henri Benchoan teniya ocho  anyos i su ermaniko Lucien sinko. Henri mos konta:
«Kuando el sesh de Novembre kuarenta i dos, chaptearon a la puerta la demanyana ande mi, mi madre durmiya kon sus dos ijikos, mi ermaniko i yo; i mi tiya durmiya en una chika kamareta al lado. Dunke, chaptean a la puerta, sesh de la demanyana, por siguro se alevanta, i kualo ve? Dos polises fransezes: «Senyora Benchoan Pessah?» «Si.»
«Venid kon mozotros, por favor, kon vuestra ermana i vuestras dos kriaturas». Suvimos en una araba i mos topamos en el karakol de la kaye Ramponeau, en el XX Arrondissement. Aya, entramos los kuatro en el karakol i munchos djudyos ya estavan aya ke asperavan en pye o echados en basho. Mi madre topa un lugar, mos asentamos, i dinguno se okupava de mozotros. (...) En la sala del karakol, la djente entra, la djente sale, es una puerta ke paresiya syempre en movimyento. Mi madre en supito me yama i me dize «Henri, ves la puerta se avre aya, kuando la vas a ver avrirse i ke no ay dingunos al lado, tomas a tu ermaniko por la mano i te vas». Le respondo d’akodro, desho pasar un poko de tyempo, i veo ke el momento es posivle, ay una ermoza okazyon, tomo mi ermaniko i salgo. I me eskondo al lado del karakol.
«Djusto en este momento, ayega un otobus, de los kon la kadenika para entrar. I veo un alay de djente salir del karakol, i veo mi madre ke mos mira, a mi ermaniko i a mi. Esta mirada nunka la olvidaré. A ventisesh anyos, se dyo kuento ke se pasava una angusya en su vida, ma ke sus dos kriaturas eran salvadas, es todo lo ke kontava. Mos aziya sinyos, kon sus ojos no kon sus manos, no se atreviya, mos seriyamos aferrados pishin.»
Tengamos un penseryo para estas dos madres, Sauleman i Benshoan, ke tuvyeron la ozadiya de azer un tal sakrifisyo, i ke se muryeron sin saver si al kavo, pudyeron o no salvar la vida de sus kriaturas.
Lo ke es siguro, es ke sin estos ijikos sovrebivyentes por nes, konoseriyamos la angusya de estos aferramyentos solo de afuera, meldando los arshivos, ma nunka uvyeramos konosido lo ke fue la haliz istorya de esta noche.
El SS Heinz Röthke, kapo de Drancy, eskrive kon orguyo ke esta noche, fueron aferrados, sovre los mil kuatroshentos diisesh de la lista, mil sesenta djudyos, entre eyos trezientos sesenta i kuatro ombres, kinyentos ventitres mujeres i sien setenta i tres  «kinder» (kriaturas). 
I adjunta: «Este rezultado puede ser kalifikado de «sehr gut» (muy bueno). I komo kale rengrasyar a la Polisiya Franseza, eskapa dizyendo a sus kapos: «Demandamos ke, si se puede, la Prefektura de Polisiya se vea eksprimir muestro agradesimyento por «diese Arbeit» (este Lavoro).
Si ay mas pokos ombres aferrados ke mujeres, es porke los ombres ya lo fueron de antes, en mil novesientos kuarenta i un...
Los djudyos aferrados esta noche no van a kedar muncho tyempo en Drancy. Van a ser echados en un primer treno n° kuarenta i kuatro de mil djudyos ke se va ir de Drancy el mueve de novembre mil novesientos kuarenta i dos. Sovre estos mil, novesientos diisiete eran de los gregos aferrados kuatro diyas antes. Solo kinze sovrebivyeron en mil novesientos kuarenta i sinko.
I esto no abasto: el onze  de Novembre, otros setesientos kuarenta i sinko djudyos se fueron por el treno n° kuarenta i sinko, entre eyos unos sien sesenta i siete djudeo-espanyoles. Solo dos sovrebivyeron.
I yo, en esto todo? Yo, el sinko de Novembre mil novesientos kuarenta i dos, era muy serka de mis sesh anyos (ke tuve el primo de Desembre). No era ni grego, ni ijo de grego, ma djudyo ya era, i me topava en Paris, eskondido ande mi tiya ke eya misma, por espanto, me metyo kon su ijika, ke eya tambyen teniya sesh anyos, ande una Djusta, Madam Sauty, ke yamavamos Mamy para ke la djente pense ke era muestra vava. 
No era kolay de ser djudyo en el Paris de mil novesientos kuarenta i dos...
Los ke se okuparon de esta angusya del sinko de Novembre, Heinz Röthke de parte de los almanes, i René Bousquet de parte de los fransezes, tuvyeron suerte diferente: Röthke fue despues kondenado a muerte por la djustisya franseza, ma in absensya, i se kedo kyeto en Almanya asta su muerte en mil novesientos sesenta i sesh, sin pasar ni un diya en prezo. En kuanto a Bousquet, protejado por su amigo Mitterrand, no fue tanpoko kastigado por la djustisya franseza, a la kontra tuvo una vida muy ermoza, asta ke un fransez, Christian Didier, vino a su kaza en mil novesientos noventa i tres  i lo mato kon revolver. El fue kondenado a diez anyos de prezo...
