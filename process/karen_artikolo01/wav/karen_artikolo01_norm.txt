 Ya yegimos al numero dozientos! Ke alegriya!
Artikolo del Ameneser numero dozientos de Karen Gerson Sharhon
Es difisil de kreer ke ya mos ayego el Dio a kitar el numero dozientos de muestra kerida revista. Mos sureyo diisiete anyos i auguro de alma i de korason ke mos ayege unos dozientos mas, si tenemos vidas i salud buena. Me esto akodrando kuando empesimos a publikar El Amaneser. Mos estava viniendo komo si era un echo insurmontavle, ke no se puediya azer porke eramos adjamis i no saviyamos si ivamos a pueder topar djente ke mos eskrivan. Ma, bedicho el Dio, en el momento ke anunsyimos ke ivamos a publikar la revista, aresivimos un monton de eskritas. Esto keriya dizir ke la djente estavan ambiertos para eskrivir lo ke tenian aryentro sus korasones.
Esta vez anunsyimos ke ivamos a kitar El Amaneser kon kuarenta i ocho  pajinas, kuatro vezes mas del primer Amaneser, i el dopyo de los Amaneseres de kada mez! No vos vash a kreer ama uvo munchas eskritas ke no pudimos meter! Si teniyamos sinkuenta i sesh pajinas, i estas se ivan a inchir. Ke alegriya, ke maraviya! Yo siempre kero ver si vamos a pueder azer una koza difisil, es por esto ke demandi a todos ke mos embiyen sus artikolos asta el diez de septiembre. Oy es el ventimueve i dainda esto aresiviendo artikolos! El kinze de septiembre ya estavan todas las pajinas yenas. Tuvimos ke organizarmos para meter todo!
Es verdad ke la pandemiya fue una dezgrasia ama para el Judeo-Espanyol no fue ansi. En supito, se arebivio la gana de la djente de ambezarsen esta lingua i en todas las partes del mundo, uvo profesores muy muy valutozos ke dieron kursos: Rachel A. Bortnick, Bryan Kirschen, Daisy Braverman, Gloria Ascher, Marie-Christine Varol, Karen G. Şarhon, Can Rodrik Evrensel i otros komo Aldo Sevi ke estan utilizando las medyas sosyales para ambezar munchas kozas del Judeo-Espanyol. Antes vente anyos, esto no lo puediyamos ver ni en muestros es.huenyos!
Empesimos el anyo muevo de sinko mil setesientos ochenta i dos kon muncha alegriya i esperansa para el Judeo-Espanyol. Muestro Sentro publikó un otro livro maraviyozo de Matilda Koen-Sarano: Kuentos del Folklor de la Famiya Djudeo-Espanyola. (Se puede merkar de www.istanbulsephardiccenter.com) Vino El Amaneser kon kuarenta i ocho  pajinas en la kual esta vez tenemos tres  pajinas de los elevos de Judeo-Espanyol, esta vez de la kerida profesora Gloria Ascher, ke konosi anyos antes en Boston. Tambien muestros mansevos, muestra esperansa para el futuro, Kenan Cruz Çilli, Nesi Altaras, Karel Valansi i Aldo Sevi kontribuyeron kon sus eskritas. Ke bueno tener mansevos ke estan interesados en la lingua i keren salvarla del olvido. Muestro sitio de web de merkansias, www.istanbulsephardiccenter.com, es el uniko en el mundo ke tiene la opsyon del Judeo-Espanyol komo lingua de uzansa.
Este anyo pasado, kada Alhad tuvimos los Enkontros de Alhad organizados por Liliana i Marcelo Benveniste, and partisiparon tredje institusiones en el mundo (empesimos kon ocho !) i se avlo el Judeo-Espanyol durante una ora mizmo kon los ke aviyan dicho ke no avlan bueno!
La revista maraviyoza, Aki Yerusahalayim esta kontinuando a publikarse en forma dijital i esto me da otra alegriya porke de verdad ke me estava embarasando en l'alma de ver ke no aparesiya mas esta publikasion maraviyoza. Los felisito al ekipo editorial por aver kitar una revista yena de artikolos ekselentes.
Ke mos biva el Judeo-Espanyol i ke el Dio mos de fuersas para mantenerlo bivo! 
