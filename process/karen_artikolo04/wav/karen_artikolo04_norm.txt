Artikolo de MIRIAM RAYMOND en el Amaneser numero dozientos
EN SUENYO TE VI...
Nasi en Milano, Italia en el mil novesientos kuarenta i sinko, de famiya sefaradi: mi padre i mi madre nasieron en Aydın, Turkiya. Mi madre se engrandesio en Izmir i mi padre en la Izla de Rodes, akel tiempo italiana. Se konosieron i se kazaron en Milano en el mil novesientos trenta i ocho . Avlaron siempre en kaza en ladino! Kuando la demanyanika ivamos ande la mama diziendo: me sonyi un suenyo, eya respondiya: vida i salud i todo bueno!
Al sujeto de los suenyos no yegi yo. Ma es los suenyos ke yegaron a mi; de mi chikes sonyava, ma solo a la edad de dodje anyos empesi a azer kavzo i a notar mis suenyos i a enteresarme en este sujeto tan enteresante. Akel tiempo este sujeto no era muy konosido i era muy leshos de mi mundo tan konformista, ke empeso a kuatro anyos kuando empesi a ir a la skola i kontinuo kon una edukasion de kontable bazada sovre numeros i en mizmo tiempo bazada sovre lae speransa, la ugualyansa i la paz! Entendi en este tiempo ke estos dos mundos son las dos karas de la mizma moneda. Kon los anyos me ambezi a entender i a eksplikar mis suenyos i los de otros ke me demandavan eksplikasiones! Mi kaza se trasformo en un sentro de enkontros sovre este sujeto. Arivi ansi a ver publikado mi livro "Mifgashim bahalom" [Enkontros en suenyo], fruto de un suenyo ke konti a mi ermana Matilda i a su profesora i amiga, Tamar Alexander. Arivi a developar teorias muevas sovre este sujeto! Puedo dizir ke los suenyos tienen grande parte en mi vida entera! Presto va salir mi muevo livro en ladino "En suenyo te vi…", fruto de una konferensia en zoom sovre el sujeto. 
I agora uno de mis primeros suenyos ke se avero!
MI "PAUL NEWMAN" 
Mil novesientos sesenta
Kuando tinia katorze anyos, me sonyi de mis amigas de la skola ke vinian a dizirme ke el aktor Paul Newman estava en Milano. Eyas ya savian kuanto me agradava [i a ken no?] i ke no pedri dinguno de sus filmos.
Eyas me disheron kon grande emosion ke se pudia verlo de serka en uno de los mas grandes teatros de Milano, onde estan travando un muevo filmo.
Kon grande alegria mos metimos las amigas i yo a korrer para no pedrer esta okazion tan rala. En arivando entrimos; yo me topi sola en un grande teatro aleskuro i mis amigas se desparesieron. Improvisamente se ensendieron las luzes de la shena i el estava aya solo i en pies. Mis piernas empesaron a tremblar, me aserki avagar avagar i suvi sovre la shena i ke dezilluzion … ayi estava kon un turban komo lo de los indianos! Mas bashiko de lo ke me imajinava i no tan ermozo.
En supito detras de mi empeso a kantar un koro, komo en las trajedias gregas. "Aserkate … Aserkate… Dale la mano…" Me abolti para ver ken me stava avlando, ma no avia dinguno. "No, no le vo dar la mano, el no es Paul Newman… me enganyaron". El koro respondiendo "Es el … es el... se vistio ansi porke esta aziendo un filmo" ... "Paul Newman es mas ermozo ,UNO. "NO, NO LE VO DAR LA MANO A AVLANDO, MA NO AVIA DINGUNO. EDIAS GREGASSION TAN RALA. i no es indiano"… "Es el…aserkate i mirale los ojos siel… es el." 
Me aserki a el i lo miri djusto en los ojos i vidi sus ojos maraviyozos de kolor siel i entendi ke era el, mizmo si no paresia. Le di la mano kon muncha emosion i ansi me desperti…
***
Pasaron mas de mueve anyos de akeya noche. Entremientres deshi la Italia, me fui a bivir a Israel i ayi konosi a el ke iva ser mas tadre mi marido i ke naturalmente nasio en India: Mi "Paul Newman" por mas de sinkuenta i un anyos!!! 
