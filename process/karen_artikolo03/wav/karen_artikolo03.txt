ARTIKOLO de Aldo Sevi en el Amaneser numero 200
DE CORNWALL A HAWAII – MORALES PARA LOS KE LES IMPORTA EL DJUDEO-ESPANYOL
Aldo Sevi / Ramat-Gan, Israel
aldo.sevi@gmail.com
El kórniko es una lingua séltika britónika ke se avlava asta la fin del siglo 18 en la rejión de Cornwall en el sud-oeste de la Ingleterra. La lingua no pudo kompetir kon el inglez, i asta 1750, solo los viejos en los kazales de la parte la mas sud-oeste de Cornwall (i de la Gran Bretanya entera) la avlavan entre eyos. Por munchos anyos se supozava ke la última avlante nativa del kórniko fue Dolly Pentreath ke murió en 1777. Madam Dolly era probavlamente la última sovrebiviente de una komunitá de avlantes ke se desparesió uno por uno, ma ay indikasiones ke asta la fin del siglo 18, aínda avía djente (definitivamente muy poka) ke uzava la lingua en kontekstos familiales i también para komunikar kon peshkadores i marineros vijitadores de la Fransia, avlantes de bretón (el bretón i el kórniko se paresen muncho). Ademas, a lo largo del siglo 19, se topavan personas ke tenían un konosimiento parsial del kórniko; djente ke lo oyeron en su chikez de boka de aedados ke lo avlavan, i djente ke se ambezaron a kontar en kórniko, resitar una orasion o dos i algunas kantikas, komo parte de sus instruksión doméstika. En el empesijo del siglo 20, unos kuantos anyos después de la muerte de los últimos ke se akodravan algo de la lingua, se formó un movimiento de arebivimiento del kórniko. Oy, después de mas de un siglo de esforsos, serka de 500 personas en Cornwall (de una populasión de 570,000) son fluentes en el kórniko arebivido (ke es por siguro diferente del kórniko de los últimos avlantes nativos). Kaji todos los 500 avlantes se lo ambezaron komo lingua ajena; muy pokos lo akistaron en kaza de sus parientes. 500 avlantes fluentes abastaron para ke UNESCO trokara la klasifikasión del kórniko de “lingua dezaparesida” (extinct) a “lingua en sekaná krítika” (critically endangered).
Konsiderando el fakto ke kada día muere el último avlante de una lingua (o mas) en alguna parte del mundo, el kavzo del kórniko es un sukseso. I anke devemos de rekonoser ke munchas linguas fueron kompletamente olvidadas, me parese ke el sukseso relativo del kórniko no es el avenir ke keremos para el djudeo-espanyol. 
La istoria ke vos kontí ariva amostra ke linguas no mueren fasilmente ni presto. Mueren apoko apoko, en un proseso muy largo. Una lingua puede turar por dekadas uzada por un punyado de personas en kontekstos muy limitados, mizmo si ya no es la lingua de komunikasión de dinguna komunidad. Komo avlantes de djudeo-espanyol, esto ya lo savríash. No kale ke la rezistensia del djudeo-espanyol a la muerte mos iluzione ke siempre kedará kon mozotros, o ke tendríamos muncho tiempo para salvarlo. Kuando oygo a un mansevo ke s’ambezó la lingua en oyendola de sus granpapas o ke la estudió komo lingua ajena, i lo está avlando muy bien, siendo una persona optimista, pishín me viene al tino esta parafraza de la dicha famoza de Mark Twain: “Los haberes de su muerte fueron egzajerados”. Ama malorozamente un día (i no en el futuro muy leshano) los haberes de su muerte ya no van a ser egzajerados. 2021 por el djudeo-espanyol es komo 1750 por el kórniko. Muestra madam Doli, ke biva munchos anyos, no va bivir por siempre. Aínda puedemos salvar el djudeo-espanyol, ama ya yegimos al momento d’alkavo para azerlo.
Pasaremos de Cornwall en la Ingletierra a Hawaii en el Pasífiko. Asta 1949, el inglez remplasó el 'Hawayano (la lingua polineza indijena de Hawaii) en sesh de las siete izlas abitadas del arshipélago. El amenguamiento de la populasion indijena (achakes de la imigrasión de los Estados Unidos i de la Japonya i del porsentaje grande de kazamientos entre indijenos i imigrantes) i la ley de 1896 proklamando el inglez komo la lingua de edukasión, estrecharon muy nuncho el uzo del 'Hawayano. En 1983, kuando la transmisión interjenerasional de la lingua kaji ya se avía rompido (aparte ke en la izla Ni'ihau ke oy en día tiene 170 abitantes), un grupo de profesores de 'Hawayano fondó una organizasión (finansada privadamente) yamada 'Aha Pūnana Leo (“nido de boz” o “nido de lingua”). En 1984, avrieron (ilegalmente!) sus primera mestra (guerta de kreaturas) ande avlantes aedados de 'Hawayano fueron invitados a avlar kon las kreaturas kada día. En 2013, la organizasión ya operava 13 mestras en 5 de las 7 izlas. Anke el 'Hawayano aínda está klasifikado komo “lingua en sekaná krítika”, el proyekto se karakteriza komo un sukseso grande. En Hawaii, s’engrandesió una jenerasión mueva de avlantes ke puede transmeter la lingua a sus kreaturas. Sigún el senzo amerikano de 2011, avían entonses 24,000 avlantes fluentes (18,000 afirman ke avlan la lingua en sus kazas); entre eyos 2000 avlantes nativos. En komparezón, antes ke se establesiera 'Aha Pūnana Leo avían solo 30 ninyos teniendo manko de 12 anyos ke avlavan la lingua, i lo mas eran de la izla Ni'ihau. El buto de rejenerar la transmisión interjenerasional se alkansó en saltando enriva de dos jenerasiones, engajando a los bizpapús i bizvavás de las kreaturas. La revitalizasión del ‘Hawayano tiene suporto también ande djente de orijín non-indijena. Munchos nombres de lugares se trokaron atrás a sus nombres indijenas, i la radio públika tiene un program diario yamado “La palavra 'Hawayana del día” i también un program de haberes en 'Hawayano.
Saludo al puevlo indijeno de Hawaii. Ama ande están muestros meraklís, edukadores i milyoneres, ke se enkontren i ke pensen endjuntos komo lo puedemos azer ande mozotros. La salvasión del djudeo-espanyol no vendrá de dinguna autoridad, kualseker insituto o kualkera akademia. Anke es evidente ke muestra lingua no se va murir sin deshar trasas, portanto si no topamos maneras de transmeterla a las kreaturas, el mijor avenir ke mos aspera sería lo ke afitó kon la lingua kórnika. Siendo ke la rejenerasión de una lingua ke está agonizando es mil vezes mas fasil ke arebivir una lingua ke ya se murió, no mos kedó ni un punto a pedrer. Aínda tenemos avlantes nativos i fluentes de djudeo-espanyol, ama no por muncho tiempo. Mas tenemos medio-avlantes de la lingua ke s’engrandesieron en kazas de ladino-avlantes. Kale avrir kursos apropiados a esta djente para ke se agan avlantes mas fluentes i letrados. Ansina puedan kontribuir al esforso de transmeter la lingua a las muevas jenerasiones. 
La koza mas importante ke mos puedemos ambezar del kavzo 'Hawayano es ke no kale dezesperarse ni deskorajarse. La revitalizasión del djudeo-espanyol aínda está en muestras manos, ama kale ke agamos adjilé, ke ya está para bolar.
