Komo te yamas?
Yo me yamo Beki. Ma en el nufus es Rifka.
Es el nombre de tu nona, Beki?
Si, la madre de mi madre.
Komo es tu alkunya?
Mi alkunya es Sumerlevi, i en ija era Levi, i agora so Levi. 
Kontuneates a ser Levi?
Si ma el primer kazamiento era Termin. Duspues ke me kazi Termin, me fui a Adana. Aya bivi ventiocho anyos. Ventisiete anyos bivi kon el primer marido ke era un ombre muy bueno.
Duspues te kazates de muevo?
Duspues ize el meldado, se izo ventiocho anyos. Aki biviya mi madre, i eya biviya sola, vine yo aki. Duspues de siete anyos me kazi.
Si, de ande vienen tus djenitores?
Mis djenitores. Mi famiya de mi madre i mi padre es vinido de l’Aspanya. De primer marido, la madre de mi marido era vinida de Rodos. El padre de mi marido era vinido de Selanik.
Tu padre?
Mi padre nasyo en Estanbol ma la famiya vinida d’Espanya porke las paryentes semos vinidos de aya, d’Espanya. Mos konosemos, no se si savesh de Akiva, d’Espanya, somos primos kon eyos. 
Kuando nasites?
Yo nasi el diya ke muryo Ataturk.
Kualo es la data?
Milinovesyentos i trentaiocho
Ande nasites?
Yo nasi en Balat, en Estanbol.
Ande bives agora?
Agora bivo en Shishli se yama aki. Eshrefefendi sokak, Bozkurt mahallesi.
A ke eskolas te fuites?
Yo me fui eskola en primero de sinko klasa. Primera klasa. Dospues sigunda eskola, dospues komo mi padre mos desho muy chikos, no puidimos meldar. Par la ekonomia no mos puido meldar mi padre. Dospues empesimos a lavorar. Ya mos izimos mas grandizikas.
Ande lavorates?
Yo lavori en primero konfeksyon, kombinezon. Dospues de esto lavori en Kelebek korse Sutyen Magazen, en Estanbol, en Beyoglu. En este tiempo, vino la kunyada de mi ermana. Me izo rekonoser a mi marido. Vino, mos konosimos, mos empesimos a letrearmos. E biviya era en Adana. En letreyando, en l’enterval de tres mezes, vino, el nikâh mos izimos en Beyoglu Nikâh Dairesi. Dospues, kon mi madre mos fuimos a Adana, i la boda se izo aya.
Kuantos anyos teniyas?
Yo teniya diziocho anyos.
İ el era Sefarad.
Sefarad si. En Adana. Kon la madre avlavamos en Espanyol.
Muncha djente aviya, munchos Sefarades aviya en Adana?
Mas de trenta i sinko famiyas Sefarad.
Gurdjis aviya. No da l’Espanya no se si vinyeron. Ama i Gurdjis aviya, vinidos de Van, i Arabos vinidos aya. Ama lo mas aviya Sefarad, i el Haham daya era Sefarad; Gaston Mizrahi. 
Ke echo azes?
Yo, mujer de kaza.
İ antes ke echo aziyas?
Antes, kuando vine de Adana, ke kedi bivda, me asenti kon mi madre en Shishane morava, komo en Adana me fui a la enstitu, me ambezi a kuzir, empesi a kuzir un poko afuera, un poko sutyen, fostanikos, jaketes, enderechar kozikas.
En kaza, en kaza?
En kaza, en mi kaza lo aziya, ya tengo makina.
Komo kuzindera lavorates?
Si. En este treval, mi ijo se fue a İsrael, dospues ke vino de asker. Kuando biviya el padre, saviya yido asker. Vino de asker, dospues lo peryimos. Kuando bivimos en Estanbol, mi ijo estava lavorando en una fabrika de ilos. En este treval se kijo ir a İsrael. Vino mi sovrina de İsrael, se konosyeron, le disho, los mansevos es mas muncho, tienen mazal aya, es mas liberos, i se fue a İsrael aya. İ yo stava agora aki. Mientres mi madre se muryo, guay di mi, empeso hazinearse, la miri i a eya, en Ganeden bueno tenga, i empesi a bivir sola. Mientres, vino haber, sano ke me este de mi ijo, ya se va spozar. Me fui a İsrael, lo spozi, torni. Paso mueve mezes, vino haber ke ya se va kazarse, me fui lo kazi, lechimos Talled kon mi kunyado, porke mirmanika bive aya, i mi onkle biviya, ya stan Ganeden, el ermano de mi padre, kon el endjuntos le echimos Talled, se izo en un Salon ermozo. Me kedi un poko, dospues torni a kaza.
Kuala es tu lingua maternal?
Espanyol.
Espanyol. Otras linguas avlas?
En Turko. Un poko en İngles, un poko en İvrit.
Te ambezates aya.
Yo, kuando estava en Adana, vinyeron un grupo de enjenyores, ke ivan azer kazas de İsrael. De un enjenyor la mujer era mora, yani era ogretmen. İ demando, aki si ay famiyas djudiyas, les ambezare en İvrit. İ mos empesimos ambezar, en kada semana en una kaza de mozotros, empesimos a meldar, eskrivir i avlar un pokitiko, de aya me kedo un poko. İ dospues ke se kazo mi ijo, en yindo i vinyendo, un pokitiko, esto avlando, un poko, no muy muncho, ya me do a entender.
İ en ingles avlas parese?
Un poko, si.
De ande tambezates?
Yo, kuando biviya en Adana, aya ay Turk Amerikan Dernegi, Turkish American Association. Aya empesi, dos anyos kontinui, lo eskapi. Ma komo nosto azyendo pratik, sesta olvidando la persona. Kale azer un poko de pratik.
Si avlas, te akodras.
Si.
En ke lingua kontas shifros, azes kalkulasyones matematikas?
En Turko, en Espanyol, en İvrit ya konto, i en İngles.
Muy ermozo. En ke lingua ves eshuenyos?
En ke linguas, en vezes en Espanyol, en vezes en Turko.
En ke lingua avlavas kon tu papa i tu mama?
En Espanyol. 
Ke lingua avlavas kon tu marido?
Kon mi marido avlava en Turko. Ya entendiya. El primer marido Avlava en Turko porke aya en Adana, komo son pokas famiyas, misuegra me kontava, akel tiempo, el tiempo de Ataturk, ke kuando aviya, ke entro muevo el Ataturk, empasa avlar en Turko. Por esto defendieron de avlar en Espanyol. Entre eyos, marido i mujer, avlavan en Espanyol. Ma los ijos estavan, enstitieron de avlar en Turko. Por esto, yo avli en Turko kon eyos. No entendiya. Yo les avlava en Espanyol, me respondiyan en Turko.
Tu marido saviya el Espanyol? Avlava el Espanyol?
Entendiya ma no avlava.
Agora en ke lingua avlas?
Agora avlamos en Espanyol.
Kon tu famiya?
Kon mi famiya. Ma kon mi ija, avlamos en Turko. Avlo en Espanyol en vezes, me responde en Turko. İ mi ijo, ya save, sano ke este el Espanyol.
Agora te va demandar esto. Ke lingua avlas kon tus ijos?
Si. Kon mi ijo, ya avlo i en Turko, i en Espanyol. İ un poko kon mis inyetos en İvrit. Porke estan en İsrael.
Komo fue ke tu ijo avla Espanyol, i tu ija no avla Espanyol?
İ mi ijo avlava en primero en Turko, ma komo fue, ke se fue a İsrael, la suegra siempre avla en Espanyol.
Es d’Estanbol?
Si, es d’Estanbol. Por esto, sambezo i el. Avla un pokitiko en Espanyol. Lo mas en İvrit, i el Turko.
Se ambezo un poko el Espanyol? Ya teniya las orejas yenas de kaza?
Si.
Ke linguas avlas kon tus inyetos?
Kon mis inyetos de aki, avlo en Turko. Kon mis inyetos de aya, avlo un poko en İvrit.
İ ke afita, si les avlas en Espanyol?
E no entyenden.
Del todo?
Puede ser los de aya entyenden, los de aki no.
Kuantos ijos tienes?
Yo tengo una ija i un ijo.
Komo se yaman?
Mi ija se yama Ceni. Mi ijo se yama, aki lo yamavamos Selim, aya se yama Sason. El ke biva munchos anyos, en la gerra de Sinay, se muryo el ermano de mi marido. Por esto, el ke biva munchos anyos, por esto le dieron el nombre de el. Se yama Sason Termin.
Selim de ke nombre es vinido?
Selim es en Turko, para es mas fasil en el nufus, si no, su nombre es Sason.
Su granpapa komo se yamava?
Su granpapa…
Komo se izo Selim, esto me mirikeyi?
Selim, Sason es, ama komo es en el nufus, por mas fasil, le metyeron Selim.
Kuantos anyos tienen tus ijos?
Mi ija tiene sukuenta anyos, mi ijo tiene kuarentisesh anyos.
Kuatro anyos de diferensia?
Si, kuatro anyos i medio. 
Kontamos un poko de tus ijos. De tu ija.
De mi ija. Mi ija meldo en Adana. Eskapo fista la Lise.
El lise turko?
El lise turko. Porke aya no ay otra. İ en İngles se ambezo un poko. İ mi ijo eskapo la Lise en el Adana. Dospues ke eskapo la Lise, se fue asker.
Tu ija?
Mi ija, kon el padre lechimos Talled kuando se kazo. Se kazo muy chika guay di mi. Eya teniya diisiete anyos. Eskapo diisech, entro disiete. Este modo.
Komo se kazo?
El nikâh se izo en Antakya. Vino el nikâh memuru, aya se izo.
Se kaza par propozisyon?
Por propzisyon, si. En Adana, teniya una vizina djudiya al lado de mi. Eya mos propozo por mi yerno, i lo vimos, lo djusto buen mansevo, i lo vimos, mos fuimos aya, mos konosimos. Teniyan en İskenderun otra famiya primos. Aya mos konosimos. En el bodre de la mar, teniyan una villa muy ermoza. Aya mos asentimos. Mos ofriyeron kozas buenas. Mos konosimos. İ dospues, dospues de Mayis, en Mayis, sesh Mayis vinyeron, se izo el espozoryo.
Un mez salyeron? Un mez, dos mezes.
E ya salyeron. Ya salyeron. Viniya mi yerno, viniya a la fin de la semana. Se kedava dos noches. Shabat i Alhad, i demanyana tornava. Este modo, i bivyo aya.
Bivyo aya, en Antakya.
Si, si. İzo e, el Talled se echo en el Kal de Adana.
Enteresante.
Aya echimos. Aya dospues se fueron a Bursa. A balayi.
Balayi.
Balayi.
İ bivyeron en Antakya.
Bivyeron en Antakya.
De vezes en vezes te ivas a vertla.
Suguro. Yo morava en Adana. Me iva.
Es serka no, de Adana a Antakya?
De Adana Antakya, es kon otobus tres oras ama agora es mas serka. Otoban komo se izo.
E kedavas ande tu ija?
İ ya me kedava. İ a las pariduras me fui. Estavamos mas serka suguro.
Mas serka si. Tienes inyetos?
İnyetos de mi ija, tres ijos.
De tu ijo?
İ de mi ijo tengo una ija i dos ijikos.
Komo se yaman?
La ijika se yama Riti. Los ijikos, el uno se yama Ari, el otro se yama Nadan.
Kuantos anyos tienen?
La ija ya tiene disiete anyos. El ijo tiene diez anyos, el chiko ya tiene kuatro anyos.
Son chikos?
Son chikos.
Se van a la eskola?
Siguro, siguro.
Kontamos un poko de tus inyetos.
Mi inyeta es, ke lo bueno de la madre, presyada. La kero muncho bien ama komo avla en ivrit, yo muncho, ya avlo un pokitiko, muy muncho, muy ondo no se.
İ eya no entyende Espanyol?
Ya entiende, ma, ya mos keremos muncho bien. İ kon telefon mos avlamos. İ el chiko, la otra noche avlimos, el ke tiene diez anyos. Te kero muncho bien, kuando vaza vinir trayme monit. Ke es, kijo dizir araba.
Aa, djugetes kere.
Djugetes kere. Kuando va vinir, te va trayer le dishe.
De vez en kuando te vas a verlos?
Siguro. İ eyos vienen, i yo me vo a verlos.
Leshos estar es negro.
İ ya es difisil. 
Los inyetos de aki?
İ los inyetos de aki son ke lo bueno. İ el grande, lavora kon el padre.
Kuantos anyos tiene?
Ya tiene trenta i kuatro anyos.
Es kazado?
Es kazado. Tiene i un ijiko. El sigundo es doktor, el presyado. El eskapo en Ankara, Hacettepe Universitesi. Dospues vino en Djerrahpasha. Aya se izo uzman. Agora es Operator-Doktor de Ortoped. Esta en hususi, osmanoglu, no pardon, Gaziosmanpasha Ozel Hastanesi. Un opital, aya sta.
Es kazado.
Es kazado, si. La mujerika esta prenyada.
Kreaturas?
Va parir en serka, si kere el Dio. El otro es farmasyen, el chiko. İ el avyo una butikita, una farmasiya, en Samatya. İ el es ke lo bueno, es kerido, presyado. A todos los kero muncho bien.
Muy ermozos inyetos tienes.
Si, ke lo bueno, si.
En ke lingua pensas, a las vezes?
En ke lingua? İ en Turko penso, i en Espanyol penso.
Agora keremos ke mos kontes en muncho detalyo lo ke te va demandar del pasado. Kuando eras chika, kualo teniyas komo ideales en la vida?
Kuando era chika, komo kedi muy chika uerfanika, teniya a penas tres anyos i medio ke mos desho mi padre. El se fue al askerlik, se fue tadre. El padre no lo keriya fiyar, no lo keriya embiyar al asker. Dospues a las vente klasas se fue. Aya mankava una semana ke iva ser terhis, se suvyeron a un kamyon, no se ande se ivan a yirse, pasaron por un kopru de tavla, este kopru se derroko, debasho aviya komo un rio, se kayeron todo los askeres aya. Ken se rompyo la pacha, ken el braso, ken el ojo. A mi padre no se izo nada. Dospues de sinko puntos, en el opital, se muryo. İ dospues mos vino haber. De akel tiempo ke mos miro mi madre, mos engrandesyo, guaydimi.
Eya lavoro i vos engrandesyo.
İ mos engrandesyo. Aviya una farmasiya de Negrin en Balat, puede ser si savesh.
Negrin?
Si aya lavoro. Eramos i paryentes i kon eyos.
Yo kuande era chika un Doktor Negrin me mirava.
No se doktor ama farmasien de Negrin.
Kualo pensavas tu, ideales? Me va kazar. Kualo teniyas de ideales? Kualo keriyas azer en la vida?
Agora no me esto akodrando. En chika keriya ser suguro, me va kazar, va tener ijos. 
Komo era la vida en tu chikes? Kontamos un poko de la vida. Ande moravas? Komo era la vida?
Yo en chika, kuando me iva a la eskola, morava en Balat, era, estava en Balat.
Kualo era el nombre de la eskola?
Laskola Fethiye İlkokulu. Enverano kuando era en la kampanya, me iva a Kadikoy, teniya mi onkl aya, pasava los tres mezes aya.
En Yeldegirmeni?
Si, en Yeldegermeni.
Mi marido es de aya, Yeldegirmeni.
Tu ermano dishites de aya?
Ermano de mi padre, mi onkli.
Kualo era la famiya?
De Levi. Yosef Levi se yamava. Era i gabay del kal. Puede ser si se akodra no se si se akodra tu marido.
Deve dakodrarse.
Aya pasava, una prima tengo, agora kesta en İsrael. En vez en kuando mos vemos. Kon eya saliyamos en enverano. Mos ivamos a las plajes.
Moda, en Moda.
En Moda, en Fenerbahche. Aya entravamos a la mar.
Ya se. Yo kuando mespozi, aya morava mi marido, en Yeldegirmeni. İ kada viernes me iva aya. Es ermozo lugar.
Si, es ermozo lugar i serka del kal. Ermozo un kal ay, komo un pasaj, se entra de una parte, sale de otra parte. Estemodo.
İ en Balat, komo era la vida?
En Balat, komo era muy chika. Yay kales i aya. El kal de Ahrida ermozo, i el kal de Yambol.
Komo era la vida al tiempo, te akodras? Kualo aziyan las mujeres en kaza? Los maridos, los ijos?
Komo era muy chika yo. Echos de kaza las mujeres. Dospues es, a la fin de semana mos ivamos, mos yevavan al piknik. Mos ivamos.
Ande? Te akodras? El Bogaz, Bosfor?
El Bosfor, si un nombre, ya me olvidi ande es, aya, Kuchuksu, Kuchuksu.
Los Alhades?
Alhad si. Shabat, porke mi padre era muy muy sofu. Se iva diya entero al kal, i en kaza no avriyan luz. No sendiyan lumbre. Eran muy sofu mi padre.
Aparejavash komidas los Alhades i, todos endjuntos kon los paryentes? Los vizinos?
Suguro, si. Los vizinos no. Ma los paryentes mos ivamos a Kuchuksu, aparejavamos komidas de la demanyana, la tadre tornavamos.
İ moravaj serka kon los paryentes, no?
E, si, ya moravamos serka.
Ke pensas, komo era, la vida de al tiempo era mijor?
La vida de al tiempo buena era ma, mas kalma, la vida de agora es mas moderna, mas buena suguro.
Agora ay mas muncho rikeza, antes no aviya…
No aviya rikeza, porke era el tiempo de la gerra me parese.
Si, kuando nasites tu?
Milinovesyentas trenta i ocho. Ya aviya eskapado..
La gerra, ma no aviya muncho rikeza. 
No aviya. 
Te akodras, komo era la diferensia entre los bar mizvas de tu chikes i los barmizvas de oy? Te akodras de una bar mizva de tu chikes?
Una bar mizva, lo aziyan lo mas en kaza, en los salones de kaza lo aziyan. İ deskorsavan, lo
Deskorsavan ande, en el kal?
En el kal deskorsavan. Dospues ya davan fiesta en kaza.
A la famiya?
İ a la famiya, i a los amigos.
Todos endjuntos?
Endjuntos si. Si teniyan la kaza mas grande, en el salon de kaza los envitavan. Ma agora lo estan azyendo en el kal, estan deskorsando en el kal, estan azyendo en el salon del kal, estan envitando todo los amigos, a los paryentes. Estan un deskorso muy ermozo ke estan avlando. İ mi ijo aviya deskorsado en Neve Shalom. Muy ermozo. İ dospues dimos fiesta en kaza.
En kaza?
Si, porke el padre no keriya, lo izimos en kaza.
Ermozo. Ya me kontates komo te konosites kon tu marido. Ya me dishites.
El kunyado de mi ermana. Eya me kijo bien i disho yo te va kazar a tu ermanika. İ vino de Adana, viniya mi marido por echo a Estanbol. İ una ves ke vino, me vido, empesimos a letreyarmos, mos konosimos este modo.
İ ande te kazates dishites?
Nikâh me ize en Beyoglu Evlendirme Dairesi. İ la boda se izo en Adana.
Adana. Tus paryentes se fueron aya?
Kon mi madre me fui, i sus paryentes, si.
Kualo aziyan las mujeres al tiempo?
No me akodro. Gizar, echos de kaza. Kon las vizinas sohbet.
İ en Adana?
En Adana no se. Dospues ke me kazi no aviya esto. Porke ay lo mas Turkos. Ama los Turkos son muy muy kerensiozos. Demandan muncho hatir de uno al otro. Komo unos ermanos. Si tienes alguna koza de menester, te demandavan. Te chapteyan la puerta, te diziyan ‘Bondjorno. Ke tal estash? Alguna koza keresh de mi? Si tienes alguna koza de menester, dizeme por favor. İ tu ven, mos asentaremos en kaza dospues de midi. Beveremos un chay’. Este modo mos ivamos. Era muy kerensiozo.
Kon los vizinos? U teniyas amigas aya?
İ amigas teniya.
Turkas. Lo mas Turkas.
İ Turkas i Djudiyas teniya aya.
Kualo aziyash? Vos topavash al chay i djugavash?
Si djugavamos.
A las vezes?
A las vezes. Las Turkitas teniyan Kabul Gunu. Al mez un diya, te arekojiyan a las amigas. İ ofriyan pastas, chayes.
Le yevavash un oro?
No, no, no. Ansina solo por avlar, por frekuentar. Demandar hatir, pasar la ora, ansina.
Komiyash gato. İ dospues djugavash?
No djugavamos. Ansina, solo asentar. Aki agora mos asentamos kon las amigas. A la semana una vez u dos, mos asentamos kon las amigas, a la semana una ves u dos, djugamos. Dospues bevemos chay, gato, biskuis.
Aki es diferente. Aviya viyajar al tiempo? Viyajavash?
İ ya, ken keriya ya viyajava, siguro. 
Ande vos ivash?
Serka de Adana aviya Kiz Kalesi yay. Aya, mi kunyado kon mi kunyada se ivan, por enverano pasavan aya. Serka de Mersin es aya. Se ivan a la Evropa.
Ya aviya?
Siguro.
Los rikos?
Si. İ mi kunyado era merkader de algodon. Se puediyan ir. Los ke se puediyan ir, ya viyajavan. Otros amigos teniya, se ivan a İsrael. Se ivan a l’Amerika. Mi marido lavorava, era vendedor de vino. Teniya butika de vendedor de vinos. Primero kon su haver lavorava, dospues se apartaron. Eramos por si. No eramos muy rikos ama ya mos pasavamos.
Ya vos pasavash. Biviyash en un apartamento grande?
Si. En un apartamento moravamos. 
Te plaziya la vida en Adana?
Aya no ay munchos yokushes, muncho suvir. Era todo duz, todo asfalt, ermozo. İ los amigos kuando es, se frekuentan buenos, ya me plaziya lo djusto.
Aviya mas muncho amista?
Si, lo djusto.
Aviya restoranes, patiserias famozas?
Siguro, patiseris. Mavi Koshe Pastanesi aviya. Restoranes ermozos. Kebapchis aviya. Onbashilar, Onbashilar Kebapchisi. Mavi Koshe Pastanesi.
Los Alhas vos ivash a komer?
En vez en kuando, en vez en kuando. No siempre.
Sino, kualo aziyash kon los ijos?
Kon los ijos en vezes mos ivamos al sinema. No aviya televizyon akel tiempo. Mos ivamos al sinema. Entre semana la tomava i a mi suegra, mos ivamos i los ijos endjuntos, kuando era konje, los yevava al sinema. Este modo pasavamos.
Ande era la rejion ande lavoravan los ombres, el charshi?
La rejion…
Charshi. Aviya un charshi?
Charshi, siguro.
Ke echo aziyan los ombres, los djudyos?
Mi marido aziya, vendiya vinos. Teniya una butika, i lo aziya, i vendiya. De los djudyos aviya ke vendiyan ropas. Aviya un magazen ermozo de Meshullam, Moiz Meshullam, ya estan Ganeden i akel. Vendiyan ropas.
Lo mas tekstil?
Otro aviya antojos. Kon fotografiyas ke travavan. Hem Gozlukchu i optik, endjuntos. İ era el Haham de Adana. 
Te akodras el nombre?
Gaston Mizrahi se yamava. 
De Estambol?
No, de Adana.
Vinido de Estambol?
No es vinido de Estambol. No se de ande era vinido. Se yamava Gaston Mizrahi. Aya me kazi, aya mos echimos Talled. Disho el ‘Sheva Berahot’ i tiene tres ijos i una ija.
Dishites aya aviya i Sefarades i Gurdjis?
İ Gurdjis si.
Los Gurdjis de ande eran vinidos?
De Van eran parese. De Van vinidos.
İ kon akeyos frekuentavas?
Si de vez en kuando. Lo mas kon los Sefarades. Kon las elmueras de Haham Gaston. Eran vinidas todas de İzmir.
Deke? Los Gurdjis tienen vida diferente?
No, yine tienen lo mezmo ma se aleshavan un poko, no se, de mozotros, no se.
De eyos entre eyos.
Si.
Aviya mujeres ke lavoravan al tiempo?
Mujeres, en Estanbol ya aviya. En la reji ke es de sigaros ke lavoravan. Antes, kuando era muy chika yo, ya lavoravan. İ no teniyan fama buena.
Las mujeres ke lavoravan?
Ke lavoravan. ‘Esta lavora, no vale’ diziyan.
Verda?
Agora es a la kontra. Ken lavora es mas favori, si.
En Adana, las mujeres no lavoravan?
No, no lavoravan.
Estavan en kaza. Ke aziyash noche de Shabat? Kontamos una noche de Shabat.
Noche de Shabat. Siguro de viernes mos aparejavamos, las komidas.
Tu marido era relijiozo?
Ya era. Ansina i ansina. Yo lambezi un pokitiko mas. Kuando me kazi aziyamos. İ l’Amosi les dishe kale ke azer Amosi, kale dizir Kidush. Pishkado…
Aziyash? Para ke se ambezen las kreaturas.
İ las kreaturas siguro.
Kualo komiyash? Kualo gizavash?
Pishkado muncho komo no se topa, komo no es serka de la mar aya, en primero, primera komida aziyamos borek, borek aziyamos, detras de esto las komidas ke se deve de azer.
Kualas? Kontamos kualas komidas?
Sarmas, fasulyas, aroz.
Komo lo d’Estambol. İ gayina?
Gayna siguro. İ karne.
Karne.
Siguro.
Komo noche de Shabat lo aziyash.
Oy estos uzos kontuneyas kon tu marido ke se muryo?
Ya era muy relijiozo. Era el Gabay del Kal de Ahrida al tiempo. Era, saviya muy ermozo meldar, i saliya a la Teva. Siguro.
İ kontinuates a azer noche de Shabat?
Siguro. 
Dishites ke no era uzo de meter pishkado a la meza noche de Shabat?
No era, porke no aviya mar, no aviya. De vez en kuando, aya serka de Adana ay, ay mar mas de una ora kon otobus ke se va. Mos ivamos, aviya peshkados ke peshkavan. Tomavamos, trayivamos, gizavamos, lo asavamos.
Ke peshkado te akodras?
Kefal.
Kefal lo mas.
Si lo mas kefal.
Ma kuando vinites aki..
Agora siempre estamos tomando peshkado para la noche de Shabat.
Kual peshkado?
Bazi Sarikanat.
İ gaya?
Gaya es enverano.
Komo lo azes el gaya?
La gaya la ago kon avramila.
Kon avramila. Komo los Estanbollis.
Kualo aziyash los weekendes, los Shabates los Alhades?
Kualo aziyamos...
Kontame i de Adana i de Estambol…
En Adana mos ivamos kon mi marido i los ijikos porke en Adana el ermano teniya una kaza aya serka, en Karakash, serka la mar. En vez en kuando, mos ivamos a Karakash, entravamos a la mar. Mos yevavamos kozikas de komer, en vez en kuando. İ eyos mos aresiviyan. En vezes, mos kedavamos en sus kazas. Los ijikos eran chikitikos. Kon mi suegra endjuntos mos ivamos. Tan blanka era misuegra, ke la yamavan Pamuk Prenses aya. Era muy buena mujer mi suegra.
Biviyash endjuntos i vos pasavash bueno?
Si.
Aviya balos antes?
Siguro.
İ en Adana?
İ en Adana, siguro.
Aviya klobes djudyos en Adana?
Djudyos no. Turkos, solo Turkos, siguro.
Solo el Sinagog, este karar?
Sinagog. İ este Sinagog era una kaza de una djudiya. Ester Benyesh se yamava. Eya lo dyo porke se aga Kal. Era de dos kates. Suviyamos una skalera, i se reparo, se izo un Kal kon Ehal a Kodesh, mos ivamos en vezes, noche de Shaba i diya de Shaba se kontinuava porke no aviya muncho Minyan.
No aviya muncha djente?
De unos a los otros telefonavan, ‘Mos stamos indo al Kal, ke tengash haber, ke vengash. Este modo se arekojiyan Shaba demanyana.
No eran relijiozos?
Ya eran relijiozos ama komo no eran munchos, de unos a los otros se davan haber kon telefon. Mos vamos arekojer, ke vengash. Este modo.
Las fiestas?
İ las fiestas. Viniyan d’Estanbol Hahames, duspues ke se muryo Gaston Mizrahi. Viniyan por mued. Por Kipur, Roshana. Kipur para tanyer Shofar, para meldar mued, este modo.
İ agora kedo djudyo en Adana?
Yay unas kuantas famiyas yay.
İ ay Haham?
Haham se va de aki. No ay Haham.
Solo en las fiestas?
Si. Solo en las fiestas se van.
Shabat, noche de Shabat?
Shabat yay ken save meldar. Haham no ay. No se avre el Hal a Kodesh. Se arekojen Shaba demanyana en vez en kuando. No kedo muncha djente.
Kuantas famiyas?
Akel tiempo aviya trentaisinko famiyas ama agora komo no kedo muncha djente, se fueron muncho la manseves, vinyeron todos por aki.
A Estanbol vinyeron?
A Estanbol, a İzrael vinyeron.
Unas dos tres famiyas lo ke kedo?
Yay, i diez famiyas yay. 
Kontamos un balo. Te fuites a un balo en Estanbol?
Me iva en Adana.
En Adana.
Suguro. Chukurova Klubu aviya. Seyhan Oteli. A los balos de aya me aviya yido kon mi marido.
Komo vos vistiyash? Ke muzika?
El fostan
Fostan, no tualetas.
Tualet si. Tualet mos vistiyamos.
Ke bayles, te akodras?
Bayles. Tango, chacha, vals.
Los mansevos? Kon los mansevos?
Los mansevos djudyos..
Komo se topavan? No aviya klobes djudyos.
Se topavan lo mas kon los Turkitos endjuntos. Munchos mansevikos no aviya.
No aviya.
Por esto, el estudiar los enbiyavan a Estanbol, ke estudien. İ las universitas eskaparon aki, i lo mas estan aki enstalados agora. Ken es enjenior, ken es doktor, ken es… Son buenos ijos, si.
En kaza kantavas? Te plaziya kantar?
Si.
Komo de kantikas? En Turko les kantavas a las kreaturas. Komo de kantikas? En Espanyol?
En Espanyol, lo ke sintiya de mi madre.
Komo de kantikas? Te akodras? Bilbilikos?
Ke lo kante?
Si un poko. Kantamos.
En el kafe damaneser, ay luzes de kolores, ansi esta mi korason, kemado de amores. Ansi esta mi korason kemado de amores.
Muy ermozo, tienes ermoza boz.
Mersi.
Agora kontamos un poko de la vida de oy. Komo pasas los diyas oy?
Los diyas de oy dospues ke se muryo mi marido, en Ganeden ke este su alma, esto en kaza. En vezes me vo ande mi ija, me vo ande mi ermana ke mora serka.
Ande? En la mezma kaleja?
No, eya en Bozkurt. Dospues de Kurtulush Caddesi, en Bozkurt Djaddesi, aya mora. Yene se konta serka. No es el karar de mi ija. Lo mas me topamos kon eya, salimos kon eya, kon mis amigas.
Tienes amigas?
E si. A la semana unas dos vezes mos arekojemos en las kazas, djugamos. Chay, biskui, pasta.
Los enveranos?
İ los enveranos, a las vezes me vo a l’Ada, me kedo aya. Tomo una..
İ tu ermana esta aya?
İ mi ermana esta aya.
Tienes televizyon?
Si.
Kualo miras en la televizyon? Ke programes te plaze mirar?
Miro los detalyos, los haberes, los dizis miro.
Filmos?
Filmos siguro.
Kual es tu programa preferado?
Mi programo preferado? De los dizis ‘Asi’ ay, ‘Dudaktan Kalbe’
Esta pasando en Antakya.
En Antakya si. İ Dudaktan Kalbe
Te esta plazyendo?
No es negro.
No los fuyes?
En vez en kuando, kuando puedo los miro.
Se troko tu vida kon la televizyon?
E si ya se troko. Antes mos ivamos al sinema. Agora komo ya lo tenemos en kaza, estamos mirando la televizyon.
Teniyash radyo?
Teniyamos radyo, siguro.
Kuando no teniyash radyo, kualo aziyash?
Ya teniyamos, siempre teniyamos.
No, no, en chika, en chika, te akodras?
En chika, era muy chika, me iva a la eskola.
İ kualo afita si la televizyon se bozeya?
Si se bozeya, yamamos un teknisyen ke lo ovra.
No puedes estar sin la televizyon, no?
Komo ya mos auzimos. 
Ya tienes razon. Komo ves a los mansevos de oy? Ke konsejos keriyas darles?
Los mansevos de oy son modernos, son buenos, ma komo antes no son muy, komo ke te diga…
Atados?
Atados ya son ma son muy serbest, liberos, si. Lo ke les viene a la idea, no miran si son djudiyas, si son Turkas, si son otras umas. Si les plazyo una u alguno, ya frekuentan. Antes muestras madres mos defendiyan. Mira, no avlesh kon los Turkitos. Mira ke vos azen Turkas. No agash esto. Por esto, kon los djudyos, mira, antes, agora me akodri ke mos ivamos a l’Amikal. Aviya de mansevos i mansevikas todo djudiyas, djudyos. Aya baylavamos, teniyamos grupo antes de kazar. Mos ivamos, aya en l’Amikal aviya, agora no se si yay, aya baylavamos. Aviya programes ermozos. İ de aya me aviya ambezado un poko el İvrit.
Del Amikal?
Si.
İ agora ay ansina klobes, ma los mansevos…
No se estan yindo..
No se estan yindo no.
No se. Yay ken se van. Yay, minyeto el grande, lo kesto sintyendo estan frekuentando kon mansevos djudyos, esta ambezando las kozas ke deve de ser. Me esta plazyendo lo kesta azyendo el.
Los otros?
Los otros, el uno komo tiene muy, es doktor, esta muy okupado si. Esta todo kon los hazinos okupandose. Por esto no kreyo ke..
No tiene amigos?
 Ya tiene amigos. Agora i la mujerika esta prenyada. Esta kon eyos..
El chiko dayinda no se kazo?
El chiko no se kazo. El tiene una farmasiya ya te dishe. Agora esta frekuentando, tiene amigitos Turkos me parese. Se esta yindo,se fue a viyajar, a la noche va tornar.
Todo bueno se vazer, kon tiempo.
Komo esta la vida oy? Te esta plazyendo?
La vida de oy…
Si la komparas kon la vida de antes?
De antes? La vida de oy yene esta buenika, me plaze. Si tienes, lo djusto si tienes moneda, esta todo djusto, se va todo djusto. Si no tienes moneda, no ay nada.
Ama antes erash mas atados, las famiyas…
Si, kuando era chika, no se, las famiyas…
Agora todos biven leshos.
Biven leshos. Kada uno estan por si. Yay los ijos ke estan bivyendo no aki, estan en İzrael. Por esto, este modo.
Esta difisil…
Esta difisil…
Bueno. Avlaremos un poko del futuro. Tienes proyektos para el futuro?
Ke proyektos?
Agora te va avlar sensera. Keres kazarte de muevo?
No.
No, del todo. Estas preferando ansina?
Bivere, los ijos ke no me manken. Me vo kon mis ijos. Mi ija sana ke me este mora mas leshikos ama yene komo yay vasita ya me puedo yir.
İ eya viene?
Si, i eya viene.
Tienes amigas.
Duspues de agora ke me va kazar. No kero.
Tienes razon. Sos manseva i ermoza.
Mersi muncho. Mersi muncho. La soledad nosta muy buena ama los ijos ke no me manken. Kualo ke aga. Un poko si me vo a İsrael lo veyo a mi ijo. Un poko kon mi ija. Mi ermana ke no manke, sana ke este. İ una ermanika otra tengo en İzrael. Este modo esto pasando los diyas.
Si teniyas munchas paras, ke kereriyas azer?
Si teniya munchas paras, antes de todo a mis ijos les ayudo. Eyos son mis keridos. İ dospues viyajar siguro.
Bivir en una kaza ermoza?
Ya prefero.
Ya preferas.
Siguro. 
Si no biviyas en este payis, en kual payis kereriyas bivir? İ deke? En İsrael?
En İzrael. Ya puede ser. Es todos djudyos.
Te plaze İsrael?
Ya me plaze. Es muy ermozo lugar.
Kualo azes aya kuando te vas?
Kuando me vo, me vo ande mis paryentes. Tengo primos, primas. Ermanika tengo, en Natanya ke mora. Mi ijo bive en Batyam, en Tel Aviv. İ mi ermuera es buena ija. Mis inyetizikos, todos son buenos. 
Kaminas los paryentes aya?
Si, siguro kamino. Tengo otruna prima Emili. Endjuntos mos aviyamos engrandesidos kuando yo era chika.
Todos se fueron a İsrael?
Mas kualo azes en İsrael? Kaminas un poko? İ las otras sivdades, i Yerushalaim te vas?
Siguro, siguro. En Hayfa tengo primos. Me tengo yido a Hayfa, a Natanya, en mirmanika. Kineret me fui, mos kaminimos kon tur. Muy ermozo mos kaminaron.
Preferavas bivir en İsrael. La vida es difisil no, en İsrael?
E, ya es, siguro ya es.
Mas difisil daki?
Todos estan lavorando, i las mujeres, i los ombres. Todos lavoran. İ agora, i aki estan lavorando.
Komo de proyektos tienen tus ijos para el futuro?
Mis ijos. Mi ijo si teniya, si era un poko mas poderozo, siguro ke keriya avrir su echo.
İ en İsrael es difisil.
Ya es difisil. Agora lavora en una fabrika de konservas. İ el aparte meldo aya, se izo teknisyen de televizyon. Kuando sale algunos teites.
İ el se va. En ke kaleja mora en Batyam?
En Batyam mora ande es el…
No ay nada, no ay nada, mas duspues me lo dizes.
El Kenyon, el Kenyon ande es en Batyam.
Ya se, ya se.
Enfrente del Kenyon.
Enfrente, es ermozo lugar. İ mi suegra mora aya.
Por aya.
Tu ermuera en İsrael ande lavora?
Eya lavora en un akel de avukatos, en un shirket de avukatos.
Se va demanyana, viene la noche?
La tadre viene, se va toma a los ijikos de la eskola i viene a kaza.
İ viene a kaza. İ mira el echo de kaza. Ma tu ijo le ayuda?
Si. İ muncho le ayuda, muncho.
Muncho.
Muncho le ayuda. No kamina sola. 
Ke pensas del futuro del mundo? Ande sesta yindo el mundo?
El mundo? Lo kesto viendo en las televizyoneskesta munchas matansinas. Nosta yindo bueno, no se. Estan un poko inimigos unos kon otros, kontras. 
Agora te va dizir unas kuantas palavras. Kualo te viene al tino kuando las oyes? Me vas a kontar. Si tienes alguna konsejika kuando oyes una palavra, kuando te va dizir una palavra, i si te viene al tino una konsejika u una dicha, u proverbo sovre estas palavras, kontamelas tambien. Si?
Bien.
Kazamentera.
La kazamentera izo kazar a una novia i un novio. Se kazaron achakes de las kazamenteras. Las kazamenteras les propozan novias. Ma las kazamenteras antes era kon paras ke propozavan.
Verda?
Si me das este karar…
Verda?
Ansina era en chika.
Yo no saviya esto.
İ ya aviya otras por zahud ke lo aziyan.
Es zahud, dizen ke es mitzva.
Si, esto dizen.
Kuchiyo, kuchara, piron, kuando oyes?
Kuchiyo. ‘El kuchiyo del djudyo no korta’ dizen.
Deke?
Porke no son matadores los djudyos.
No saviya esta dicha yo. Esto no saviya. De ti me lo ambezi. Novya, novyo.
Novya i novyo. La novya i el novyo kuando se keren bien, el futuro es muy bueno.
Mansana, bimbriyo.
Mansana i bimbriyo. La mansana de komer es muy bueno.
Te plaze?
i ya es ermozo, i para la salud es bueno.
Aremendar. Kuando te digo.
Aremendar. Antes aremendavamos kalsas. Agora no ay. Esta todo pronto.
Ropa, kuando te digo.
Ropa. Kon la ropa kuziyamos fostanes, jaketes, mantos.
En kaza se kuziya?
A las vezes los davamos a la kuzindera a kuzir.
Merkansiya.
Merkansiya. Mi marido aziya merkansiya de vinos. İ lo aziya en su butika.
İ lo vendiya?
Lo vendiya, siguro.
Empyegado.
Empyegado. Mi ijo es empyegado en una fabrika.
Eskova.
Eskova. Kon la eskova se barre la kaza entera.
Agora no ay munchas eskovas.
Muncho no.
Espejo.
Espejo es para mirar la karika, azer makyaj. Si estas buena. Para peynarte, si estas.
Las mujeres lo empleyan muncho.
Si.
Ojo.
Ojo. Yay unas ke dizen ‘Esta tiene muncho ojo enriva de mi’. No se kere frekuentado muncho kon esta. Este modo dizen.
Dayinda dizen?
Ayinda dizen.
Pranso.
Pranso. La djente dizen ke yo do muy ermozo pranso.
Gizas ermozo?
Les plaze los gizados miyos.
Azno, perro, lonso, pasharo. Kuando oyes estas palavras, kualo te vyene al tino?
Lonso vaziyo no se keda en pyes.
Kualo kere dizir?
Ach ayi oynamaz.
En Turko. Bueno. Te remersio muncho. 
