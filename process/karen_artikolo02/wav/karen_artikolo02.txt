 Artikolo de MOSHE GROSMAN en el Ameneser 200.  EL RAV LE DISHO 
 Kuando se avren las eskolas es ke ya arivo el invyerno.
 Este anyo no entendimos nada del enverano. Mos paso muy kurto i asolado. 
 La pandemiya troko el mundo entero. 
 Se esta vyendo ke ayinda va turar muncho porke munchos no keren echarsen la vaksina para ke no se hazineyen.
 Deke? 
 No esto puedyendo entender!... Desde ke nasimos mos estan echando vaksinas en el doktor, en la eskola... Sin demandar: "keres, no keres?" I todos estan kayados. No ay ken salga kontra. I agora ke afito? 
 Ni el satan sale de aryento? 
 Si va kontinuar ansi, ayinda tenemos anyos para salvarmos de este virus.
 Meldi en una revista vyeja, publikada mas de setenta anyos antes aviya una pandemiya de piyojos. Todos se estavan piyojando...
 Ya lo tengo eskrito i otra ves en İzmir aviya una pandemiya de kolera. El primer ke se apanyo a la kolera era un Judio. Aviyan dizcho ke los Judios trusheron esta pandemiya. Komo syempre: "Aharva kulo ke no pedo!"
 Estas pandemiyas me esta trayendo al tino las makot de Paro. 
 Si lo entendemos?!
 Esta eskrita la esto eskrivyendo unas kuantas oras antes de la entradura al Kipur... Vamos a demandar pardon de El Santo Bendicho el para ser deskulpavles.
 Aki me vino al tino un kavzo ke me aviya meldado R. Yako Palaçi (z"l) ke era el Haham del kal de los Ashkenazim.
 Lo ke me akodro es en una sivdad al lado de la Rusia moravan munchos Judios. Se kortaron las luvyas i se seko la sivdad. No aviya kedado ni un poko de agua.
 El Rav Arashi de la sivdad yamo a todos a la tefila para arogar ke venga la luvya. Se incho el kal para esta rogativa. Avyeron la Sefer Tora i dizyendo la beraha empesaron arogar... A kada uno lo estavan alevantando el Sefer... Hahamim, Hazanim, Shamashim, Rikinyones, rikos se estavan alevantando i estavan bindizyendo. 
 El Rav Arashi lo yamo al Shamash i le disho ke lo trayga a uno ke se esta guadrando en asentando en el kanton.
 El Shamash se fue al lado de este Judio i lo trusho en frente del Rav.
 El Rav le disho: 
 - Alevanta el sefer. El torno te vino. Aroga para ke mos venga luvya.
 - Sinyor Haham!... Lo digo en averguensando. Yo no se la beraha de suvir al Sefer.
 El Rav se fishugo la barva i le disho:
 - No ay nada... Tu suve i aroga komo te vyene de aryento.
 El ombre era un bakaliko. Sintyendo entre si una grande verguensa suvyo al Sefer. No puediya nada meldar. Ma el Rav le disho lo ke te vyene de aryento aroga.
 El teniya una grande emosyon en suvyendo a la teva... Esta orasyon estava otro modo. Kuatro Hazanim estavan tanyendo Shofar. Koza ke no vido asta agora. Avyo sus manos ensima del Sefer avyerto i disho en gritando:
 - Patron del mundo! Muestro Sinyor verdadero! Ay muncho tyempo ke no mos embiyas luvyas. Estamos todos sin agua. Sin agua no se esta puedyendo bivir. Por el pezo ke tengo en la butika, ke no falto asta oy ni un gramo, a su djustedad embiyamos luvyas abondansas...
 Kuando eskapo esta rogativa del bakkaliko, se empeso a oyir tirguelos fuertes
i detras vino una luvya fuerte...
 Esto me lo aviya meldado R. Yako Palachi, ke su alma repoze en Gan Eden, de un livro emprimado kon letras de Rashi.
 En kipur me vino al tino i demandi de mi para mi:
 "- Kual de mozos posedamos un pezo komo tuvo el bakkaliko?
 Teneremos un kipur alegre. Vos keriya kontar una anekdota.
 El djuzgador estava djuzgando a un kulpavle:
 - Komo te yamas?
 - Nesim.
 - Kazado sos?
 - Kon ken?
 - Kon mi mujer.
 - Kon tu mujer? Bovo sos, es kualo es? Tu asta agora tyenes visto ke se kazo kon ombre?
 - Si Sinyor Djuzgador!
 - Ken?
 - Mi mujer! Mi mujer se kazo kon ombre!
 Hatima tova a todos. Agora mos vyene Sukot. Kon sanedad kumplida.
Despues mos va vinir el invyerno... Si se ve el enverano?! 
 Tendremos alegriyas i todo bueno.
